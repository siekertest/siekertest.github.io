---
title:  "iDimsen fra Apple"
date:   2014-06-11 21:00:00
tags:
- Apple
- iWatch
---
I de seneste måneder har stortset alle online publikationer haft artikler om Apples næste store satsning, et iWatch. 
Jeg har aldrig rigtigt kunne se det smarte i et iWatch, og har derfor også været lidt skeptisk for om det er den vej Apple vælger at gå. 
Og nu vi ikke så noget nyt til WWDC 2014 så synes jeg lige jeg vil dele mine tanker herinde.

## iWatch? ##
At Apple kommer med noget wearable i år er bestemt ikke det jeg betvivler. I slutningen af sidste år blev det offentliggjort at den tidligere CEO fra Burberry Angela Ahrendts blev den nye Senior VP for Apple Retail. Dette betyder naturligvis ikke, at hun vil få indflydelse på Apples kommende produkter, men dette sammenholdt med de rygter, der har floreret og Apples nylige indkøb af Beats peger i en retning af, at Apple er begyndt at overveje nye tiltag indenfor design og wearable.

Men hvorfor er det så jeg tvivler på at det bliver et iUr, når vi har set firmaer som Pebble og Samsung lancere deres produkter.  
Det er der mange grunde til og her til efteråret kan det meget vel være, at det viser sig at jeg tager fejl. Men indtil videre forholder jeg mig en smule skeptisk.

### So last year ###
Jeg har ikke et statistisk grundlag, der kan begrunde dette, men hvor mange af Jer går stadig med et ur?
Jeg gør det stadig når jeg "husker" at tage det på om morgenen. Men de fleste dage bruger jeg min telefon når jeg skal finde ud af hvad klokken er. Og netop denne trend med at erstatte armbåndsuret med en telefon er noget Apple selv har været med til at skabe. Dette er med til at gøre din telefon til mere end bare endnu en gadget. Med til at gøre den til en essentiel del af din hverdag, din garderobe og dit liv.
Og en ting jeg er sikker på med den nye iDims er, at hvis Apple kommer ud med noget nyt, så vil det på ingen måde være noget, der tager opmærksomheden væk fra deres guldæble, iPhonen. På samme måde kan man ud fra de seneste mange års lanceringer se, at der er en grund til at Apple holder lidt igen og ikke er "first movers" på mange områder. De vil være sikre på at produktet er gennemarbejdet og gennemtænkt, men også at der er et marked for deres produkter. Så hvis det bliver et ur, så er det ikke bare fordi de ser et lille niche-marked for dette. Men derimod et marked i vækst.

### Skærmstørrelse og kønsopdelte produkter###
En ting mange ikke har med i overvejelserne når de snakker om et iWatch er kønsopdelte produkter. 
Vi har så vidt jeg husker endnu ikke set Apple lave kønsopdelte produkter, men dette må næsten være en nødvendighed hvis de laver et iWatch.
Der er stor forskel på håndledsstørrelser, og der vil derfor også være et behov for forskellige størrelser henvendt til mænd, kvinder, børn osv.

Hertil kommer problemet med skærmstørrelsen. De mockups vi har set florere på nettet den seneste tid har haft en størrelse, der kun henvender sig til mænd. Netop for at kunne presse en ekstra stor skærm ned over uret. 
Et ur med en mindre skærm vil enten have en mindre font størrelse eller alternativt have færre detaljer. Jeg begynder allerede at få koldsved bare ved tanken om at skulle kode op imod så små skærme og derudover at understøtte flere forskellige skærmstørrelser. Men det er nok bare mig.

### Batteri ###
En anden ting man ikke kan undgå at snakke om, når man er inde omkring skærmstørrelsen, er batteriforbrug. En af de ting, der bruger mest strøm på vores smartphones i dag er skærmen. Skærmen vil naturligvis være mindre på et ur, men det vil pladsen til batteriet også.

Så kan man overveje om de kunne lave en skærm, der er slukket det meste af tiden og kun tænder når man "drejer hånden". Dette har jeg prøvet på et løbeur og det virker også 80% af gangene. Men de sidste 20% er nok til at det ikke føles naturligt.

Det Pebble har gjort med deres ur er at sætte et lille sort/hvid [low power lcd display](http://www.sharpmemorylcd.com/resources/Polarizer-free_Reflective_LCD_White_Paper.pdf) i uret, hvilket gør at de kan klemme 5-7 dages strøm ud af det.
Samsung selv har smidt et Super Amoled display i deres ur, hvilket bruger en del mere størm - og ved normal brug får man cirka 25 timer ud af uret.

Dette er bare ikke godt nok. Et ur, der skal oplades hver dag er i min bog ikke noget værd. Jeg tror ikke Apple vil gå sort/hvid vejen, så enten skal de have fundet på noget super smart, hvilket heller ikke er utænkeligt, eller også har de en helt anden opfattelse end mig af hvor længe et ur skal holde på en "opladning".

### iOS ###
Mængden af detaljer på skærmen er også vigtigt at have in mente. Vil uret køre en fuld udgave af iOS, eller vil Apple lave et styresystem (miniOS), der skal opdateres og holdes ved lige? De har jo naturligvis stadig bastarden AppleTV, der lurer i baggrunden så tjooo hvorfor ikke en ekstra af disse. Hvis de vil have 3parts apps til deres dims så vil det være helt naturligt at gøre det en del af den SDK udviklerne kender i dag - men et fuldt iOS lyder også af overkill. Dog kunne man spekulere om det de arbejder hen imod med den lagdeling og konteks awareness de kom med i iOS 7 peger i denne retning.

### Prisen ###
Og så kommer vi til prisen. Hvor meget må et ur koste? Ja det afhænger meget af hvad man køber. Skal man bare have noget smart, der skal skiftes ud om et år eller to så skal prisen nok ikke være for høj. Men køber man derimod et ur man vil have resten af sit liv, som f.eks. et Omega eller Rolex ja så gør det ikke så meget at man skal have den store tegnebog frem.
Sagen med gadgets idag er, at deres levetid er utrolig kort. Hvis noget skal holde mere end et år til to år så skal man være utrolig heldig. Se bare på hvor hurtigt folk skifter telefoner. De virker gammeldags og grimme. Og på et tidspunkt så stopper producenten med at komme med softwareopdateringer (Ja jeg kigger på dig Samsung). 
Det samme vil gøre sig gældende for et iWatch. Et ur, der kun skal holde et år eller to. Det nuværende Samsung Galaxy Gear koster 2000kr - og hvis man sætter dette overfor priserne for en iPhone eller iPad, så er det nok ikke helt ved siden af. Men det er i min bog stadig en høj pris for en lille dum gadget, der kan vise tiden.

## iDimsen ##
Nå men når jeg nu ikke tror det bliver et "ur" Apple kommer med, hvad kunne det så være. Efter WWWDC 2014 står det mig ret klart, at uanset hvad det er så skal det knyttes op på deres nye Health Kit.
Jeg tror ikke på, at Apple vil lave noget, der tager opmærksomheden væk fra deres telefon - og er nok mere over i den lejr, der hedder en "dims" der kan kommunikere med din iPhone.
Dette kan f.eks. være et armbånd lidt ala det FitBit Tim Cook er så vild med. En lille dims du altid har på dig, som hele tiden opsamler data og løbende sender disse over til din telefon. Og så er det på telefonen du så kan holde øje med dit kondital, antal skridt osv. osv.
Ved at lave en lille passiv dims uden display så har de også større mulighed for at få en bedre batteritid - og samtidigt lave et design, der henvender sig til både mænd og kvinder.
Nogle har endda snakket om noget så vildt som en fingerring - og tjoooo det kunne da godt være, men for mig lyder det lidt for sci-fi agtigt.  
*Edit(12-06-2014):* [Og så alligevel](http://www.macrumors.com/2014/06/10/ringly-smart-ring/)

Jeg har ingen anelse om hvad de kommer med - men jeg glæder mig til at se hvad de finder på. For en ting kan man være sikker på med Apple og der er at de kan finde ud af at forbløffe og lave fede ting.
